### Wyobraź sobie, że uczysz się nowego programu. Ekran wygląda obco, przyciski wydają się niejasne, a w głowie pojawia się niepewność. W tym momencie obok ciebie pojawia się ktoś, kto spokojnie mówi: „kliknij tutaj, teraz zrób to” – i prowadzi cię krok po kroku. Tak działa Dodem – inteligentny asystent, który wspiera użytkowników w obsłudze platform i systemów cyfrowych, rozwijany w drugim cyklu Hub of Talents 3.

Zamiast grubych instrukcji i powtarzających się szkoleń, Dodem podsuwa podpowiedzi dokładnie tam, gdzie są potrzebne – bezpośrednio na ekranie. Ułatwia wykonywanie zadań, buduje pewność siebie i rozwija kompetencje cyfrowe. To wsparcie zarówno dla seniorów, jak i dla pracowników firm, którzy muszą szybko odnaleźć się w skomplikowanych systemach.

> Idea narodziła się w odpowiedzi na obserwacje, że długotrwały proces adaptacji do cyfrowych technologii generuje wiele wyzwań – od obciążenia zespołów szkoleniowych, przez wysokie koszty onboardingu, aż po frustrację użytkowników oraz inne negatywne emocje. – mówi Kamil Cisewski, Dyrektor Dodem PSA.

## Na czym polega innowacyjność projektu?

Dodem nie jest kolejnym chatbotem ani tutorialem wideo. To zupełnie nowa kategoria narzędzia do onboardingu i edukacji. Jego sercem są cztery moduły:

* Euterpe – automatyczne parsowanie dokumentacji, czyli przekształcanie długich instrukcji, procedur czy podręczników w zrozumiałe fragmenty wiedzy możliwe do wykorzystania w podpowiedziach.
* Pythia – generowanie kontekstowych wskazówek w czasie rzeczywistym.
* Anemoi – umieszczanie dymków z instrukcjami bezpośrednio na ekranie użytkownika, także poza przeglądarką.
* moduły integrujące wiele źródeł informacji, by dopasować treści do konkretnego zadania i kontekstu użytkownika.

Dzięki temu Dodem działa „w tle”, wspierając w sposób dyskretny i niezwykle skuteczny.

## Przewagi konkurencyjne

* generuje podpowiedzi, analizując jednocześnie interfejs i kontekst użytkownika,
* wykorzystuje dokumentację techniczną do tworzenia treści podpowiedzi,
* nie wymaga integracji z istniejącymi systemami – to niezależna aplikacja desktopowa,
* wspiera osoby zagrożone wykluczeniem cyfrowym.

## Wsparcie Hub of Talents 3:

W ramach programu inkubacyjnego zespół rozwija swój model biznesowy, korzysta z usług marketingowych, prawnych i RODO oraz współpracuje z software house’em przy budowie modułów opartych o LLM.

–  *Stworzone w trakcie inkubacji MVP pozwala generować dymki z podpowiedziami bezpośrednio na ekranie użytkownika. Już teraz działa z pierwszą wersją modułu Euterpe, który przekształca dokumentację w praktyczne wskazówki. Kolejne kroki to automatyczne tworzenie i pozycjonowanie podpowiedzi oraz pełna integracja z modułami AI* . – podkreśla Kamil Cisewski.

Dodem sprawia, że nowa technologia nie przytłacza – daje poczucie, że ktoś zawsze stoi obok i podpowiada w odpowiednim momencie.
